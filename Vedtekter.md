# § 1 Foreningens navn
1. Foreningens offisielle navn er “echo Programmerbar” (fullt navn), eller “Programmerbar” (kort navn).

# § 2 Formål  
## Styret
1. Programmerbar er en frivillig studentdrevet organisasjon ved Institutt for informatikk ved Universitetet i Bergen.
2. Programmerbar er en underorganisasjon av echo - Fagutvalget for informatikk (heretter kalt echo).
3. Organisasjonen har som formål å bedre og styrke det sosiale miljøet blant Våre studenter[^1], professorer, ansatte og stipendiater ved å starte og drive en bar. Baren setter mål om å være en arena for å styrke det sosiale båndet på tvers av de nevnte gruppene. 

## Arrangementer
1. Programmerbar skal arrangere egne arrangementer og legge til rette for at andre aktører (f.eks. echo eller privatpersoner) skal kunne holde arrangementer. 

# § 3 Organisasjonsform   
1. Foreningen er en frittstående juridisk person med medlemmer, og er selveiende. At den er selveiende innebærer at ingen, verken medlemmer eller andre, har krav på foreningens formue eller eiendeler, eller er ansvarlig for gjeld eller andre forpliktelser. 

# § 4.1 Medlemmer   
1. Medlemmer velges inn av styret.
2. Alle medlemmer skal sitte i styret.
3. Av medlemmene må ⅔ falle under definisjonen Våre studenter, og alle må ha en reell tilknytning til Institutt for informatikk.
4. Leder, nestleder og økonomi har sammen makt til å fjerne medlemmer i særskilte situasjoner. Styret kan ved ⅔ flertall fjerne et medlem, medlemmet det stemmes over har ikke stemmerett i denne saken.

# § 4.2 Frivillige   
1. Personer som ønsker å bidra til baren sin drift kan søke om å bli frivillig.
2. Det settes krav til at frivillige ved Programmerbar skal ha en reell tilknytning til Institutt for informatikk. Andre personer kan vurderes av styret.
3. Av frivillige skal minst ½ være Våre studenter. 
4. Styret har frihet til å fjerne frivillige ved enighet mellom leder, nestleder og økonomiansvarlig eller ved ⅔ enighet i styret. Velger leder, nestleder og økonomiansvarlig å fjerne en frivillig skal dette opplyses til resten av styret på neste styremøte.

# § 5 Rettigheter og plikter knyttet til medlemskap   
1. Alle medlemmer har rett til å delta på årsmøte og har stemmerett ved årsmøte. Medlemmene plikter å forholde seg til vedtak som er fattet av årsmøte.
2. Medlemmer plikter å delta på én oppfølgingssamtale mellom hvert årsmøte.   
3. Medlemmer plikter å bidra aktivt til Programmerbar.

# § 6.1 Årsmøte 
1. Årsmøtet, som holdes hvert år, er foreningens høyeste myndighet. Årsmøtet er vedtaksført når minst ⅔ medlemmene er tilstede, og alle medlemmer har én stemme. Møteleder velges av årsmøtet.  
2. Med mindre annet er bestemt skal et vedtak, for å være gyldig, være truffet med alminnelig flertall av de avgitte stemmene. Ved stemmelikhet har styreleder dobbeltstemme.
3. Årsmøtet innkalles av styret med minst 2 uker varsel, direkte til medlemmene. Forslag som skal behandles på årsmøtet skal være sendt til styret senest to uker før årsmøtet. Fullstendig saksliste må være tilgjengelig for medlemmene senest en uke før årsmøtet.  
4. Årsmøtet kan ikke behandle forslag som ikke er oppført på sakslisten, med mindre 3/4 av de fremmøtte krever det.

# § 6.2 Årsmøtets oppgaver  
1. Behandle årsmelding. 
2. Behandle revidert regnskap. 
3. Behandle innkomne forslag. 
4. Vedta budsjett. 
5. Velge nødvendige stillinger: 
   1. Leder
   2. Nestleder
   3. Økonomiansvarlig
6. Velge øvrige stillinger, som:
   1. Leverandøransvarlig
   2. PR-ansvarlig
   3. Sosialansvarlig 
7. Årsmøte skal protokollføres. 

# § 6.3 Ekstraordinære årsmøter  
1. Ekstraordinære årsmøter blir avholdt når styreleder bestemmer det, eller minst ½ av medlemmene krever det.  
2. Innkalling skjer på samme måte som for ordinære årsmøter, med minst 2 ukers varsel.  
3. Ekstraordinære årsmøter kan bare behandle og ta avgjørelser i de sakene som er kunngjort i innkallingen.  
4. Ekstraordinære årsmøter kan ikke behandle forslag som ikke er oppført på sakslisten, med mindre ¾ av de fremmøtte krever det. 

# § 7 Styret  
1. Foreningen har et styre på minst 3 medlemmer. Styret er høyeste myndighet mellom årsmøtene. Styret skal holde møte når styreleder eller et flertall av styremedlemmene forlanger det.  
2. Styret skal  
   1. iverksette årsmøtets bestemmelser 
   2. oppnevne eventuelle komiteer, utvalg eller personer som skal gjøre spesielle oppgaver, og utarbeide instruks for disse 
   3. administrere og føre nødvendig kontroll med foreningens økonomi i henhold til gjeldende instrukser og bestemmelser 
   4. representere foreningen utad
3. Styret har selv ansvar for oppfølging av styrets medlemmer og oppgaver.
4. Styret skal minst bestå av leder, nestleder og økonomiansvarlig.
5. Styret kan fatte vedtak når et flertall av styrets medlemmer er tilstede. Vedtak fattes med simpelt flertall, ved stemmelikhet har leder dobbeltstemme. 
6. Styret plikter seg å oppdatere echo med relevant regnskapsinformasjon ved forespørsel.
7. Leder og nestleder skal holde minst én oppfølgingssamtale med øvrige medlemmer mellom hvert årsmøte.
8. Alle medlemmer kan kreve anonym avstemning i saker.
9. Styret skal føre referat etter hvert møte.
   1. Referater fra møter skal gis til echo ved forespørsel. Personinformasjon kan sensureres.

# § 8 Økonomi
1. Overskudd til baren skal bli værende i echo Programmerbar.
   1. Dette skal brukes til å fremme baren sine formål.
2. Foreningen sitt overskudd, sin gjeld eller formue kan ikke deles ut til medlemmene eller andre enkeltpersoner.

# § 9 Signaturrett 
1. Leder og økonomiansvarlig har signaturrett i fellesskap. Leder og økonomiansvarlig kan i fellesskap gi fullmakt til andre styremedlem i individuelle enkeltsaker.   

# § 10 Vedtektsendring 
1. Endringer av disse vedtektene kan bare gjøres på ordinært eller ekstraordinært årsmøte etter å ha vært på sakslisten, og det kreves 2/3 flertall av de avgitte stemmene.  

# § 11 Oppløsning 
1. Oppløsning av foreningen kan bare behandles på årsmøte, og krever 2/3 flertall. 
2. Foreningens formue skal etter oppløsning og gjeldsavleggelse tilfalle det formål foreningen arbeider for å fremme, ved at nettoformuen og inventar blir fordelt mellom echo og Institutt for informatikk som årsmøte bestemmer.  
3. Ingen medlemmer har krav på foreningens midler eller andel av disse. 

________________
[^1]: [echo - Fagutvalget for informatikk sine statutter](https://echo.uib.no/om/vedtekter)
